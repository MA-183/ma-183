---
draft: "true"
---
Trigonon (trekanter) metric (måling), gir opphav til trigonometri, altså måling av trekanter. Selv om utgangspunktet for trigonometri er trekanter så finnes det også en side av trekanter som er fra et sirkelperspektiv. Det er nyttig å ha kontroll på *begge* perspektivene!

Spesielt vil man merke at rettvinklede trekanter dukker opp ofte når man er ute etter lengder (ofte på grunn av Pytagoras setning). På grunn av formlikhet får vi for eksempel at forholdene mellom sidene i trekantene er konstante.

![800](Files/shapes%20at%2024-08-07%2008.49.01.svg)

Som vi ser på figurene over, så er den grå trekanten formlik den røde. Det betyr at  $\frac{\text{motstående katet}}{\text{hypotenus}}$, $\frac{\text{hosliggende katet}}{\text{hypotenus}}$  og $\frac{\text{motstående katet}}{\text{hosliggende katet}}$ er like for begge trekantene.

Vi kan også tenke oss at vi har en rettvinklet trekant som den under
<br> ![](Files/shapes%20at%2024-08-07%2009.35.01.svg)
Ved hjelp av Pytagoras får vi nå at $x^2 + \left( \frac{1}{2} \right)^2 = 1^2$, eller at $x^2 = 1- \frac{1}{4} = \frac{3}{4}$. Tar vi kvadratroten får vi at $x = \frac{\sqrt{ 3 }}{2}$. Vi kan spørre oss om hvilken rettvinklet trekant dette er. Det vil si, kan vi si noe om vinklene nå som vi vet sidelengdene i trekanten? Jo, hvis vi speiler trekanter om grunnlinjen sin får vi denne trekanten.

![](Files/shapes%20at%2024-08-07%2009.38.50.svg)
En likesidet trekant, en trekant der alle vinklene er $60^\circ$. Dette må bety at vinklene opprinnelig var $30^\circ, 60^\circ$ og $90^\circ$.

Man kan legge merke til at, gitt et forhold mellom to sidelengder i en *rettvinklet* trekant, så vil vinklene være avgjort. Dette går også motsatt vei. Dersom vi vet *vinklene* i en rettvinklet trekant, så vil forholdet mellom sidene i trekanten være avgjort (dette er uavhengig av størrelsen på trekanten på grunn av formlikhet). 

Det vil si at gitt en trekant og en vinkel $t$ i en trekant har vi at:

1. Forholdet $\frac{\text{motstående katet}}{\text{hypotenus}}$ avhenger kun av vinkelen $t$ og ikke størrelsen på trekanten
2. Forholdet $\frac{\text{hosliggende katet}}{\text{hypotenus}}$ avhenger kun av vinkelen $t$ og ikke størrelsen på trekanten
3. Forholdet $\frac{\text{motstående katet}}{\text{hosliggende katet}}$ avhenger kun av vinkelen $t$ og ikke størrelsen på trekanten.

Det betyr også rett og slett av disse forholdene er funksjoner av vinklene, og fordi vi bruker disse forholdene så ofte, har vi gitt de spesielle navn.

1. $\sin t  = \frac{\text{motstående katet}}{\text{hypotenus}}$
2. $\cos t = \frac{\text{hosliggende katet}}{\text{hypotenus}}$
3. $\tan t = \frac{\text{motstående katet}}{\text{hosliggende katet}}$ 

Vi har nå definert $\cos t, \sin t, \tan t$ for vinkler $t \in (0, 90^\circ)$. ${\color{grey} \text{Les dette som t i mengden 0 til 90} }$.

Vi tenker på denne definisjonen som trigonometriske funksjoner definert fra *trekantperspektivet*. Det neste vi skal se er at et  [*sirkelperspektiv*](Kapittel%200%20-%20innledende%20kapittel/0.2%20Trigonometri/P.7.2%20Trigonometriske%20funksjoner%20definert%20med%20sirkler.md) gir oss en annen, og veldig nyttig måte å utvide definisjonen for de trigonometriske funksjonene.